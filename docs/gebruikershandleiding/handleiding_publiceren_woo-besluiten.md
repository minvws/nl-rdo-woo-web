# Handleiding publiceren Woo-besluiten

Versie: **0.9**  
Datum: **7 oktober 2024**

---

## Inhoudsopgave

[Inleiding](#inleiding)  
[1. Uploadstraat stap 1: Basisgegevens](#1-uploadstraat-stap-1-basisgegevens)  
[2. Uploadstraat stap 2: Woo-besluit gegevens](#2-uploadstraat-stap-2-woo-besluit-gegevens)  
[3. Uploadstraat stap 3: Productierapport uploaden](#3-uploadstraat-stap-3-productierapport-uploaden)  
[4. Uploadstraat stap 4: publiceren en klaarzetten](#4-uploadstraat-stap-4-publiceren-en-klaarzetten)  
[5. Productierapport](#5-productierapport-uitgelegd)  
[6. Zaken uitgelegd](#6-zaken-uitgelegd)  
[7. Wijzigingen aanbrengen in het Woo-besluit](#7-wijzigingen-aanbrengen-in-woo-besluit)  

---

## Inleiding

In deze handleiding vind je alle informatie die je nodig hebt om een Woo-besluit succesvol te publiceren. Het is belangrijk
dat je al een account hebt met de rechten ‘publicatie-beheer’ in het uploadportaal, zodat je een publicatie kunt doen op
het publicatieplatform. Als je inlogt in het uploadportaal kom je terecht in het overzicht 'Alle publicaties'. Om een nieuwe publicatie
aan te maken, klik je rechtsboven op de knop ‘Nieuwe publicatie’ en selecteer je ‘Woo-besluit’. Het proces voor het aanmaken
van een nieuw Woo-besluit bestaat uit vier stappen:

1. Eerst voer je de basisgegevens in;
2. Dan voeg je de informatie over het besluit toe, waaronder de besluitbrief en eventuele bijlagen;
3. Vervolgens upload je het productierapport en de bijbehorende documenten;
4. Ten slotte stel je de publicatiedatum en eventueel de datum van feitelijke verstrekking in.

Een publicatie, zoals een Woo-besluit, kan vier statussen hebben: Concept, Publicatie gepland, Online voor verzoekers en Openbaar.
Afhankelijk van de status kun je de publicatie nog verwijderen of aanpassen.

---

## 1. Uploadstraat stap 1: Basisgegevens

<img src=images/besluit_1.png  alt="De figuur laat de eerste stap van de uploadstraat van de balie zien waar de basisgegevens worden ingevuld."/>

Voordat je een document kunt uploaden moet je eerst enkele basisgegevens invullen. Deze gegevens helpen om het besluit gemakkelijker
terug te vinden. Zolang het besluit nog niet is gepubliceerd kunnen de basisgegevens nog gedeeltelijk worden aangepast.
Ook na publicatie kunnen de basisgegevens nog worden bijgewerkt. Het referentienummer en de prefix kunnen achteraf niet meer aangepast worden.

**Onderwerp van het besluit**
Het onderwerp van het besluit wordt als titel getoond op de website. In de omschrijving van het onderwerp gebruik je geen onnodige
voorzetsels, lidwoorden of vanzelfsprekende inhoudelijke woorden zoals ‘Woo-besluit’  Dit veld is verplicht om in te vullen.

**Periode waarop het verzoek betrekking heeft**
Voor de periode waarop het verzoek betrekking heeft, kun je kiezen binnen een bereik van de huidige maand ± 10 jaar. Als er geen
periode is opgegeven, wordt standaard "alles" geselecteerd. Wanneer alleen een begindatum of einddatum wordt ingevoerd, wordt
de status respectievelijk weergegeven als "vanaf ..." of "tot ...".

**Verantwoordelijk bestuursorgaan**
Kies uit het dropdown-menu het bestuursorgaan dat verantwoordelijk is voor deze publicatie. Is er slechts één keuze, dan is deze
optie voor je geselecteerd. Het is alleen mogelijk om namens een bestuursorgaan te publiceren dat aan je organisatie is gekoppeld.
Een bestuursorgaan kan aan meerdere organisaties gekoppeld worden. Dit veld is verplicht om in te vullen.

**Onderwerp**
Hier selecteer je een onderwerp uit een lijst van onderwerpen die van toepassing zijn op deze publicatie. De onderwerpen worden
aangemaakt door de organisatiebeheerder van je organisatie. Dit veld is optioneel.

**Type besluit**
Keuze uit: Wob-besluit en Woo-besluit. Standaard is het type Woo-besluit geselecteerd.

**Prefix voor documenten**
Kies uit het dropdown-menu een prefix. Is er slechts één keuze, dan is deze optie voor je geselecteerd. De combinatie van prefix
en referentienummer moet uniek zijn binnen de organisatie. Let op: het is niet mogelijk om de prefix te wijzigen, nadat je deze hebt
opgeslagen. Dit veld is verplicht om in te vullen.

**Interne referentie:**
Dit is een vrij invulveld. Dit kan gebruikt worden voor bijvoorbeeld een verwijzing naar de interne vindplaats of verantwoordelijke
van de brondocumentatie van deze publicatie. Dit veld wordt niet getoond op de website. Dit veld is optioneel.

**Referentienummer**
Vul een referentienummer in voor deze publicatie. Het referentienummer mag bestaan uit letters, cijfers en verbindingstekens.
De combinatie van het referentienummer en de prefix moet uniek zijn binnen de organisatie. Let op: na het opslaan van deze stap
kun je het referentienummer niet meer aanpassen, dus voer het zorgvuldig in. Dit veld is verplicht om in te vullen.

Om verder te gaan klik je op ‘opslaan en verder’. Als je terug naar het hoofdmenu wil, klik je op ‘Concept opslaan’.

---

## 2. Uploadstraat stap 2: Woo-besluit gegevens

Bij stap 2 worden de gegevens van het Woo-besluit ingevuld en wordt de besluitbrief geüpload. Daarnaast is het mogelijk om een bijlage toe te voegen.

<img src=images/besluit_2.png alt="Deze figuur laat de tweede stap van de uploadstraat zien waar de gegevens van het Woo-besluit zelf worden geregistreerd."/>

**Besluit Oordeel**
Hoe tegemoet is gekomen aan het Woo-verzoek. Deze status heeft betrekking op het gehele verzoek. Dit veld is verplicht om in te vullen. Keuze uit de opties:
Reeds openbaar, Openbaarmaking, Gedeeltelijke openbaarmaking, Geen openbaarmaking en Niets aangetroffen.

In de gevallen van geen openbaarmaking of niets aangetroffen zal stap 3 van de uploadstraat worden overgeslagen.

**Samenvatting van het besluit**
Hier geef je een korte samenvatting over waarom het besluit is genomen.
Deze samenvatting verschijnt bovenaan de publicatie op de website en biedt een overzichtelijke introductie van de belangrijkste punten.
Zorg ervoor dat de samenvatting helder en informatief is, zodat lezers snel begrijpen waar het besluit over gaat. Dit veld is verplicht om in te vullen.

**Officiële besluitbrief**
Hier upload je de officiële besluitbrief aan de verzoeker waarin wordt beschreven of en op welke manier aan het verzoek wordt
voldaan. Het bestand moet worden geüpload in het formaat .pdf. Dit veld is verplicht om in te vullen. Let erop dat de juiste gegevens
gelakt zijn, bijvoorbeeld de NAW-gegevens van de verzoeker.

**Datum waarop het besluit is genomen**
Dit is de officiële datum waarop het besluit is genomen. Dit veld is verplicht om in te vullen.

### Bijlage

In het geval dat er extra ondersteunende documenten zijn, is er de mogelijkheid om een of meerdere bijlagen te uploaden die
horen bij het Woo-besluit. Het uploaden van een bijlage is optioneel.

<img src=images/besluit_3.png alt="De figuur laat de uploadwizard voor de bijlage zien"/>

**Bestand**
Hier upload je maximaal één bestand van het type Excel, PDF, Powerpoint, of Word.

**Bestandsnaam**
Dit wordt standaard overgenomen uit het geüploade bestand. Zorg ervoor dat er geen namen of andere persoonlijke gegevens in staan.

**Referentienummer bestand**
Dit is een vrij invulveld. Bijvoorbeeld een verwijzing naar de interne vindplaats of verantwoordelijke van het document. Wordt niet getoond op de website.

**Soort document**
Je geeft hier aan wat voor soort document dat de bijlage is. Dit is een standaard lijst met documentsoorten waar je uit kan kiezen.

**Taal van het document**
Keuze uit Nederlands (standaard ingevuld) of Engels.

**Formele datum**
De datum die wordt gehanteerd in het document.

**Weigeringsgronden**
De weigeringsgrond(en) die is/zijn gebruikt in het document om gegevens te lakken afkomstig uit de Wet Open Overheid.
Dit is een standaardlijst met weigeringsgronden waar je uit kan kiezen.

---

## 3. Uploadstraat stap 3: Productierapport uploaden

<img src=images/besluit_4.png alt="De figuur laat zien hoe het productierapport en de bestanden worden geüpload."/>

In stap 3 upload je eerst het productierapport. Het productierapport is een Excel-document met daarin de metadata van de te uploaden
Woo-documenten. Meer informatie over de inhoud van het productierapport lees je in hoofdstuk 5. Tijdens het uploaden wordt het
productierapport gecontroleerd door het systeem. Het kan voorkomen dat naar aanleiding hiervan een foutmelding verschijnt. Het kan
bijvoorbeeld zijn dat er een verplichte kolom mist in het productierapport of dat de combinatie van matter en ID al voorkomt bij een andere publicatie.

Nadat het productierapport succesvol is geüpload, verschijnt de zogenaamde dropzone voor het uploaden van de Woo-documenten met
de beoordeling ‘openbaar’ en ‘deels openbaar’. Het is mogelijk om de betreffende documenten te selecteren en te uploaden of om
een .zip of .7z bestand te uploaden waarin alle documenten gebundeld zijn. Nadat je dit hebt gedaan gaat het systeem op de achtergrond aan de slag.

Eerst wordt gecontroleerd of de bestandsnaam van een document matcht met een ID in het productierapport, wordt het document
gescand op virussen en opgeslagen. Indien de bestandsnaam van een document niet matcht met een ID in het productierapport dan
wordt dit document niet opgeslagen. Op deze manier kunnen er nooit te veel documenten worden geüpload of per ongeluk een onjuist
document. Een document wordt ook niet opgeslagen indien het bestandsformaat ongeldig is of er mogelijk een virus is gevonden,
hiervan wordt een melding getoond.

Vervolgens worden de documenten één voor één verwerkt. Tijdens de verwerking wordt het documenten onder andere zo toegankelijk
mogelijk gemaakt en wordt de inhoud geëxtraheerd zodat dit toegevoegd kan worden aan de zoekmachine. Het verwerken van alle documenten
kan tijdsintensief zijn. Je kan het scherm verlaten en later terugkeren als het systeem klaar is met het verwerken van de documenten.

Het is mogelijk om eventueel resterende documenten op een later moment te uploaden. Wanneer alle op basis van het productierapport
verwachte documenten zijn geüpload kan je verder naar stap 4.

Woo-documenten met de beoordeling ‘niet openbaar’ en ‘reeds openbaar’, aangegeven in het productierapport, behoeven geen upload.
Voor deze documenten wordt wel een pagina aangemaakt op de website, zonder dat daarbij een bestand beschikbaar is.

---

## 4. Uploadstraat stap 4: publiceren en klaarzetten

<img src=images/besluit_5.png alt="De figuur laat zien hoe de publicatie klaargezet wordt door middel van twee datums,
de datum van de feitelijke verstrekking en de datum van openbare publicatie."/>

Voor publicatie verwacht de uploadomgeving twee datums:

**Datum feitelijke verstrekking:** op deze datum zijn de Woo-documenten uit het Woo-besluit die zijn gekoppeld aan een zaaknummer
zichtbaar op de betreffende zaakpagina. Het is niet noodzakelijk om te werken met de feitelijke verstrekking. Wil je dit niet dan
vul je dezelfde datum in als bij de openbare publicatie. Meer informatie over de  zaakpagina’s lees je in hoofdstuk 6.
**Datum openbare publicatie:**  op deze datum komt het besluit openbaar op het publicatieplatform. Deze individuele linkjes van de feitelijke
verstrekking zullen blijven werken.

---

## 5. Productierapport uitgelegd

Vaak zijn er bij een Woo-besluit veel documenten die openbaar gemaakt moeten worden, en om deze makkelijk snel in één keer te uploaden,
wordt er gewerkt met een productierapport die metadata over de documenten bevat. De gegevens worden opgeslagen in een Excel-bestand,
waarbij verticale kolommen de categorieën aangeven en horizontale kolommen de documenten die bij het Woo-besluit horen.

Een productierapport kan automatisch gegenereerd worden vanuit Zylab, maar kan ook handmatig samengesteld worden. In de onderstaande
tabel wordt uitgelegd welke kolommen erin moeten staan en wat hun functie is.

| No. | Kolomnaam         | Verplicht | Mogelijke waarde                                         | Beschrijving                                                                                                                                                                                                                                                                                                                                                                                |
|-----|-------------------|-----------|----------------------------------------------------------|---------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| 1.  | ID                | Ja        | 981451, 123g23x                                          | Ieder document heeft een ID. Het ID moet ook gebruikt worden als daadwerkelijke bestandsnaam van het document, zodat de metadata gelinkt kan worden aan het bestand. De combinatie van ID, matter en prefix moet uniek zijn binnen de organisatie.                                                                                                                                          |
| 2.  | Matter            | Ja        | 17, 134-123xyz                                           | Het kenmerk van een verzameling van documenten. De term is afkomstig uit Zylab. Wanneer niet wordt gewerkt met Zylab kan bijvoorbeeld een kenmerk worden gebruikt ter aanduiding van het Woo-verzoek. De combinatie van ID, matter en prefix moet uniek zijn binnen de organisatie.                                                                                                         |
| 3.  | Family ID         | Nee       | 12345                                                    | Een numeriek kenmerk waarmee e-mails en bijlagen aan elkaar gekoppeld kunnen worden. Deze relatie wordt getoond op de website. De term is afkomstig uit Zylab.                                                                                                                                                                                                                              |
| 4.  | Email Thread ID   | Nee       | 12345                                                    | Een numeriek kenmerk waarmee e-mails binnen dezelfde conversatie aan elkaar gekoppeld kunnen worden. Deze relatie wordt getoond op de website. De term is afkomstig uit Zylab.                                                                                                                                                                                                              |
| 5.  | Document          | Ja        | Technische briefing 25 maart 2020.docx                   | De documentnaam zoals deze op de website wordt getoond. In het geval van e-mails kan hier het onderwerp van de e-mails worden ingevuld.                                                                                                                                                                                                                                                     |
| 6.  | File type         | Nee       | E-mailbericht                                            | Het type bronbestand. Mogelijke types zijn: Afbeelding, Chatbericht, E-mailbericht, Notitie, PDF, Presentatie, Spreadsheet, Video, Visitekaartje, Webpagina, Word-document, XML, Zip-bestand. Wanneer het veld leeg is, is het type Onbekend.                                                                                                                                               |
| 7.  | Datum             | Ja        | 12/7/2020 9:51 AM UTC                                    | Datum van het oorspronkelijke document. ‘Sent at’ voor e-mails, ‘last modified’ voor andere type bestanden.                                                                                                                                                                                                                                                                                 |
| 8.  | Beoordeling       | Ja        | Gedeeltelijk openbaar                                    | De beoordeling of de informatie in het bestand openbaar wordt gemaakt of niet. Er zijn 5 mogelijke beoordelingen*: Gedeeltelijk openbaar, Reeds openbaar, Openbaarmaking, Geen openbaarmaking en Niets aangetroffen. [https://protect-eu.mimecast.com/s/08_uCvgmXcNVyj8Szz4w7?domain=wetten.overheid.nl](https://protect-eu.mimecast.com/s/08_uCvgmXcNVyj8Szz4w7?domain=wetten.overheid.nl) |
| 9.  | Opgeschort        | Nee       | Yes                                                      | Een document is opgeschort als er bezwaar is tegen de openbaarmaking. Dit wordt aangegeven met ‘yes’ in deze kolom. Als er geen opschorting is, blijft het veld leeg.                                                                                                                                                                                                                     |
| 10. | Beoordelingsgrond | Ja        | 5.1.1c; 5.1.2e;                                          | De wet aanduiding voor de beoordelingsgrond die is gebruikt in het document. Indien er meer dan één is gebruikt, scheiden door ;. [www.wetten.overheid.nl/BWBR0045754/2023-04-01#Hoofdstuk5](https://wetten.overheid.nl/BWBR0045754/2023-04-01#Hoofdstuk5)                                                                                                                              |
| 11. | Toelichting       | Nee       | “dit is de toelichting op de weigeringsgrond”            | De toelichting is een kleine uitleg over de inhoud van het document.                                                                                                                                                                                                                                                                                                                        |
| 12. | Publieke link     | Nee       | [https://voorbeeldlink.org/](https://voorbeeldlink.org/) | Wanneer een document de beoordeling ‘reeds openbaar’ heeft, kan hier de link worden geplaatst naar waar dit document te vinden is.                                                                                                                                                                                                                                                          |
| 13. | Gerelateerd ID    | Nee       | 134-123-wjz-5037                                         | Een relatie leggen tussen documenten door in deze kolom het ID in te vullen van het document waar dit document een relatie mee heeft. Heeft het document een relatie met een document uit een andere matter, gebruik dan [matter]-[ID]. De relatie wordt getoond op de website.                                                                                                             |
| 14. | Zaaknummer        | Nee       | 1234567;987654                                           | Op deze manier koppel je een of meerdere zaaknummer(s) aan het Woo-document. Zaaknummers scheiden met ';' of ','. Dit document wordt toegevoegd aan de zaakpagina van het zaaknummer.                                                                                                                                                                                                            |

**Betekenis van de beoordelingen:**  
**Reeds openbaar:** dit document is al openbaar en voor iedereen toegankelijk. In het productierapport wordt verwezen naar de openbare bron van het document.  
**Openbaar:** het gehele document wordt openbaar gemaakt met dit besluit.  
**Deels openbaar:** het document wordt deels openbaar gemaakt met dit besluit. Een of meerdere beoordelingsgrond(en) van de Woo zijn van toepassing bij dit document.  
**Niet openbaar:** het document wordt niet openbaar gemaakt omdat een of meerdere beoordelingsgrond(en) van toepassing zijn. De metadata van het document, zoals bestandsnaam, datum, beoordelingsgrond is opgenomen in het productierapport bij het besluit.  
**Opgeschort:** een of meerdere belanghebbenden hebben bezwaar gemaakt tegen de openbaarmaking van dit document. Dit bezwaar is nog in behandeling.  

---

## 6. Zaken uitgelegd

Het uploadportaal bevat een functionaliteit om zaakpagina’s te creëren. Een zaakpagina is te bereiken via een unieke link
waarop een verzameling van Woo-besluiten en/of Woo-documenten te vinden is relevant voor een verzoeker.

Afhankelijk van hoe deze functionaliteit ingezet wordt binnen een organisatie, kan dit ervoor zorgen dat een verzoeker een
overzicht heeft van alle informatie die hij of zij heeft opgevraagd via een Woo-verzoek(en). Wanneer er een Woo-besluit wordt
gepubliceerd dan is het dus ook mogelijk om degene die het Woo-verzoek heeft gedaan eerder toegang te geven tot het besluit,
de ‘feitelijke verstrekking’. In dat geval kan het linkje met de verzoeker gedeeld worden. Iedereen met die link heeft toegang
tot de feitelijke verstrekking. Op deze manier heeft de journalist of onderzoeker tijd om de documenten te bekijken voordat
anderen daar de kans voor krijgen.

Op het moment dat een zaaknummer wordt ingevuld in het productierapport bij een Woo-document, betekent dit dat het betreffende
document wordt gekoppeld aan het zaaknummer. Wanneer voor het zaaknummer al een zaakpagina bestaat wordt het document toegevoegd
aan de pagina. Wanneer voor het zaaknummer nog geen zaakpagina bestaat wordt deze aangemaakt en wordt het document toegevoegd
aan de pagina. De unieke link naar de zaakpagina kan je vinden op de overzichtspagina van een Woo-besluit: klik een Woo-besluit
aan vanuit het overzicht ‘Alle publicaties’ en scroll naar het blok ‘Publicatie’. Ook kan je de unieke link vinden in het
menu Zaken: zoek het betreffende zaaknummer op en klik op de regel. De zaakpagina opent, de URL is de unieke link.

**Zaken achteraf toevoegen**
Het is ook mogelijk om een zaaknummer te koppelen aan een Woo-document of Woo-besluit via het menu ‘Zaken’.

**‘Koppel aan Woo-documenten’**
In het geval je een nieuw zaaknummer wil koppelen aan eerder gepubliceerde documenten klik je op ‘Koppel aan Woo-documenten’ en
moet je een Excel bestand uploaden met daarin het document ID, de matter en het zaaknummer dat je wil toevoegen. Daarna moet je de prefix
van het besluit selecteren dat bij dit besluit hoort. Je kunt de prefix van het besluit vinden door het besluit op te zoeken en
naar de basisinformatiepagina te gaan.

**‘Koppel aan Woo-besluiten’**
Wanneer je een of meerdere zaaknummers wil koppelen aan een of meerdere bestaande Woo-besluiten druk je op ‘koppel aan Woo-besluiten’.
Vervolgens voer je het referentienummer in van het besluit. Dit kunnen ook meerdere besluiten zijn.

**Feitelijke verstrekking**
Wanneer de publicatie is klaar gezet verschijnt er een link die gedeeld kan worden met de verzoeker. Via die link kan de verzoeker
eerder bij de publicatie dan het groter publiek. Iedereen die de link heeft heeft toegang tot de zaakpagina. Dit stelt verzoekers
in staat om de informatie enkele dagen eerder te ontvangen dan het publiek, zodat onderzoekers en journalisten deze kunnen analyseren
voordat de publicatie openbaar wordt gemaakt.

Wanneer het niet nodig is om de publicatie eerder te delen met de verzoeker stel je beide data in op dezelfde dag.

---

## 7. Wijzigingen aanbrengen in Woo-besluit

Om een Woo-besluit te wijzigen ga je naar het overzicht ‘Alle publicaties’ en klik je op de desbetreffende publicatie.
Vanuit het overzicht van de publicatie is het mogelijk om de informatie te bewerken.

**Wijzigen voor de publicatie**
Wanneer de publicatie de status 'Concept' heeft, is het nog mogelijk om alles aan te passen. Daarnaast kan je het gehele
Woo-besluit verwijderen door naar beneden te scrollen en onder het kopje ‘Gevarenzone’ op ‘Woo-besluit verwijderen’ te klikken.

**Wijzigen na de publicatie**
Zodra het Woo-besluit openbaar is gemaakt blijft het mogelijk om indien nodig wijzigingen aan te brengen, het is dan niet
meer mogelijk het Woo-besluit te verwijderen. Wel is het mogelijk om een document te vervangen door een nieuwe versie van
een document. Als je na de publicatie aanpassingen doet aan het Woo-besluit wordt deze geregistreerd in de geschiedenis van
de publicatie. Deze geschiedenis is openbaar terug te vinden op de pagina van het Woo-besluit op de website.

**Intrekken van een document**
Om een document in te trekken ga je naar de publicatie en klik je op de knop 'Bewerken' onder het kopje 'Documenten'. Selecteer
vervolgens het document dat je wilt intrekken. In het documentmenu vind je de optie 'intrekken'. Door hierop te klikken, wordt
het document ingetrokken en is het niet langer beschikbaar op de website. Houd er rekening mee dat intrekken alleen mogelijk is
als de publicatie al openbaar is.

**Intrekken van alle documenten uit het besluit**
Wanneer alle documenten van een Woo-besluit in één keer moeten worden ingetrokken dan is dit mogelijk. Ga hiervoor naar de
publicatie en scroll naar beneden naar de 'gevarenzone'. Als je op de rode knop ‘Alle documenten intrekken’ drukt, dan worden
alle documenten in één keer ingetrokken.

**Opschorten van een document**
Wanneer je documenten wil opschorten kan je dit doen door het productierapport aan te passen. Je klikt op het Woo-besluit
dat je wilt aanpassen en drukt op ‘bewerken’ onder het kopje documenten. Je klikt op ‘download productierapport' en opent het
Excel bestand. Zoek de kolom ‘Opgeschort’ en vul daar ‘yes’ in in de rij van het document dat je wilt opschorten. Sla vervolgens
het Excel bestand op en klik op de knop ‘vervang productierapport’. Upload het Excel bestand naar de balie. Wanneer het productierapport
is geüpload zie je onder het kopje documenten dat het document is opgeschort. Het is ook niet meer mogelijk dit document te
openen op het publicatieplatform. De wijziging van het productierapport wordt ook opgenomen in de geschiedenis van de publicatie
en is publiek zichtbaar.

**Vervangen van een document**
Vervangen werkt anders bij een ingetrokken document dan bij een opgeschort document.

*Opgeschort*  
Als een document is opgeschort, kun je het niet direct vervangen. Dit doe je door via het productierapport het opgeschort
label te verwijderen. Je download het productierapport, opent het in Excel en verwijdert de ‘yes’ in de kolom ‘opgeschort’.
Daarna moet je het document opnieuw uploaden en kan je de inhoud van het document veranderen. Het is belangrijk dat het nieuwe
document hetzelfde documentnummer (ID) heeft als het vorige.

*Intrekken*  
Wanneer een document is ingetrokken en je wilt het vervangen. Ga je naar het document en druk op ‘Document vervangen’.
Ook hier is het belangrijk dat de naam hetzelfde documentnummer (ID) heeft.

**Vervangen of bewerken van een productierapport**
Om het productierapport te vervangen ga je naar het publicatie overzicht en druk je op het Woo-besluit waarvan je het publicatierapport
wil vervangen. Onder het kopje documenten klik je op ‘bewerken’. Vervolgens klik je op ‘download productierapport’ waarna het Excel bestand
wordt gedownload. Vervolgens breng je de wijzigingen aan in het productierapport in het Excel bestand dat je net hebt gedownload.
Een voorbeeld is het wijzigen van een bestandsnaam in de kolom Document. Het is NIET mogelijk om een document, een rij, te verwijderen
uit het productierapport. Wel kan een document, een rij, toegevoegd worden. Nadat je de wijzigingen hebt aangebracht, sla je het Excel bestand
op. Daarna klik je op 'vervang productierapport’, naast de knop ‘download productierapport’. De wijzigingen worden vervolgens
automatisch doorgevoerd. Er wordt gecontroleerd of alle verwachte documenten reeds zijn geüpload. Is dit niet het geval dan
verschijnt de dropzone om de ontbrekende documenten te uploaden.
